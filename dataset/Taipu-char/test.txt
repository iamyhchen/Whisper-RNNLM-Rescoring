水缸肚撈東西愛先攝衫袖正使得
阿秋个背囊生瘤愛去手術割撇
熱天到咧蟻公爬出爬入還得人惱
老妹搞都歸身泥沙轉來分阿姆罵
看著佢平安轉來大家斯寬心咧
外阿婆無幾多時來歇加幾夜正轉哪
若這空口毋好打著水無斯會發紅
佢毋單淨生來靚又過當有愛心
愛改竹筍無恁該使钁頭會卡手卡腳
佢兩儕係國小同學到今還有相行
該臺舊車捽都金皙皙像新个樣
有身妊个人愛多尞毋好忒過勞碌
單淨用手來揞面較仰脣揞乜還有縫
柵門愛關好頭牲正毋會走入屋肚去
𠊎看啊這筆生理定著講毋成
十點正開會你吂得時斯去做麼个
𠊎怕係食著無萋个東西緊屙痢肚
停水恁久你撙水看水道水有來吂
狗子吂斷乳不時都黏核狗嫲搶乳食
哪隻發脹狗專門在吾門口屙屎
爺哀惜子惜入心這斯係天下父母心
愛結數咧掄袋正知無帶半點錢
衫褲愛挲平來摺正毋會皺膣郎當
羅漢師會打拳頭也會擎劍表演
棚頂囥當多阿舅頭擺做細人時个玩具
菜脯絲愛勻開來晒無斯晒毋會燥
還吂行到豬寮斯鼻著臭屎轟天
佢舊年退休咧這下在屋家弄孫
佢這禮拜毋知仰脣看著先生斯閃走
若䯋鍊上背該垤翡翠看䟘來拗蠻靚
好恬恬又買衫又買褲毋得錢了哶
雞肉當好食毋過也當會楔牙齒
食吂得个柑斯摘來食豺牯正得
烰个東西通體都油濟濟毋好食忒多
阿姊動啊著斯呿講阿姆較惜細倈
包萋萋毋食放到生菇實在還打爽
這搭恁屙糟你去拿掃把來掃掃啊嚟
蜂糖使得夾麵包食也使得敨鮮來食
這新出个糖毋知食起來味瑞仰脣
有心打石石成磚無心打井井無泉
佢走忒遽一下無注意腳嗄踣著
頭前該個莊頭係吾姑婆戴个位所
紅毛泥屋頂若係有必縫定著會漏水
落過雨屋面前个圳溝水洋洋洋洋
有閒斯先做便愛用該下跈緊斯有
熱天愛著較嗍汗个衫褲會較舒爽
去跋山行山路愛細義毋好橫落去
紅李酸久久食都𠊎牙齒當軟
看慣慣个牆頭一下拆撇嗄真毋慣
鎖匙毋知囥在哪位若絞毋見斯慘咧
厥手板毋遽一時半刻還做毋好
這桶爛恁大空裡肚个水漏淨淨
阿奶堵著初一十五都會去廟項行香
佢按算炊一籠床个菜頭粄去市場賣
愛斯愛遽兜決定毋好三心兩意
一般來講私立个學校學費較貴
兩頭打窿愛對著來無斯會打宕窿
這滿个人當時行在網站項看新聞
你贌這間屋愛先納一個月个矺底金
去跋山若無細義跌落崁下斯死無命咧
厥屋家有大鑊毋過罕得出煙還打爽
阿姆歸日企緊做事厥兩支腳怕會奈毋何
吾屋家人過年行春大勢會去廟項點香起福
佢四點斯到棒球場離比賽開始還早哪
大箍起來屎胐斗變大驚怕褲會尖毋落咧
該個細妹講話軟聲軟斗罵人都毋會大聲
若到初一十五佢斯會去齋堂誦經祈福
這一駁酒釀當便宜米酒頭乜落價咧
食个東西收好來毋好分烏蠅拑烏蠅啄
這菜頭忒過潦正挷煮湯食著老老布布咧
屋家玩具一千擔分佢成半個搞會仰脣
七早八早斯準備舞到七晝八晝還吂好勢
因致環境个汙染同改變已多生物斯會絕撇
田肚恁多燥禾稈食菸愛細義毋好遰火燒
厥這身西裝係同裁縫師傅定做个特別合身
細阿哥轉骨咧搶食胲看䟘來加較顯明
木匠愛將樹筒劈畀直會先用墨斗彈線
阿叔婆這站人毋素絲當少出來過家尞
愛分人个東西先準備便莫嗄到時毋記得
阿姆這下在灶下當無閒你莫在這徑手徑腳
你愛記得同水道頭撙緪來正毋會緊漏水
逐年个五月係納稅月愛記得期限內繳納
相罵無好話事情還係愛坐落來講清楚較好
讀書愛趕後生若無記才會越來越退步
阿伯姆腳毋好加兩日愛手術換膝頭腕
嬰兒生來已得人惜一看著人斯笑西西
見擺人客來吾姆斯喊𠊎去烳滾水泡茶
寫這麼个字像人畫符誥个樣麼人看得識
同佢講無兩句話佢斡頭斯走毋知在譴麼个
青色个草坪項看得著開細細蕊黃花个苦蕒
老妹嫁去臺中个上背兩年咧毋識轉外家
人講分山狗太咬著愛雷公響正會放撇
片豬肉定著愛用較薄个刀來撩肉片正會薄
天光日愛考試咧老弟當認分在屋家讀書
阿明哥个倈生來高溜高溜看起來已斯文
會有幾多人來𠊎乜算毋著毋罅坐正講
過大路愛先看紅青燈青燈著正使得行
去同二伯打合看看看哪久蒔田較堵好
若目珠歸日看緊手機毋驚會搣青瞑咩
今朝脣食朝个糜較鮮傍醬菜已堵好食
東西食忒拚已會打噎啄還係定定噍較贏
這個電火珠燒撇咧你使得𢯭手換無
一個國家个經濟建設盡驚官商勾結作弊
佢長在食酒食都酒醉摸些行路打腳偏
阿姆目勾勾等阿哥轉歸夜做下毋敢睡
早無講臨臨正講愛註冊錢哪有恁便
俗話講一款米畜百樣人確實有影
這擺火災當多人因為走毋掣分火燒死撇
講啊著佢這個人講三日三夜乜講毋會煞
桌擺毋著向咧有拖箱該片愛向轉來正著
你仰脣坐在神桌頂項恁無規矩遽遽落來
阿文跌倒手腳毋單淨鑪溜皮還緊出血
𠊎嗄會知佢走哪去你使得問厥餔娘
人講腳囊肚係人个第二粒心臟愛好好保養
離開屋家幾下日無看著親人斯會心焦
外阿婆做八十一阿爸打條䯋鍊送分佢
老弟食飯个樣相斯像雞啄米當生趣
佢恁久較福相笑啊去雙下𪘒斯看現現
頭擺莊項有三間碾米所這下伸著一間忒等
你仰脣看來懶𧊅𧊅係毋係人無鬆爽
抹草芙蓉香茅這兜植物做下使得避邪
對山頂透一管水落來愛食愛洗湯都使得
一半下讓佢無要緊同佢打逆面無較贏
細人起豬嫲癲目吊吊愛遽遽送去醫院
西裝褲愛合身腰愛先量看褲頭有幾闊
該個後生人講佢毋得一下斯面𢳆面竵
羅漢無家無竇無婆無卵一個人當孤栖
禾埕項晒穀係有看著細石頭斯順續拈撇去
係講著著尿毒這種病症一生人都愛洗腰
落雨過後這條大路嗄一窩一壢已歪行
這細人動啊著斯嘴嘟鼻翹已毋得人惜
佢𨃰柵欄毋堵好嗄頓著下身疾都佇毋著
阿明係單丁子為著愛傳代已早斯結婚咧
紅棗樹毋會已高毋使探手斯摘得著棗
鐵馬毋好停在門口會徑杈著大家出入
這款手路也敢在該展風神實在毋知見笑
該個新社區个樓屋起都連峨接棟當鬧熱
阿奶用醃缸滷个鹹菜食起來甘甘當好食
阿森伯嗽當多日咧佢講愛去藥店拈藥來食
貌頭承包工程若係靠送紅包得標係犯罪个行為
阿財哥暗晡夜來吾屋家食夜當晝還伸當多菜尾
百貨起價單淨薪水無起食月給个人嗃嗃滾
這批高接梨品質毋好外皮看來靚靚內肚做下酪酪
車駛來好好無提無防一隻狗對巷項傱出來
退休閒閒成半下屋家个事做加做減身體動動嚟乜好
嬰兒當會大个時節半晝半暗都愛食點心正罅
頭擺人㓾雞鴨愛等佢完全勯撇正使得熝滾水
寄信个住所寫無詳細愛喊送信个海底摸針咩
你愛加食兜胸脯作加兜肉看著正毋會恁瘦弱
阿哥今年犯太歲阿姆年初斯替佢在廟項點光明燈
這大鑊較少用同佢上上去碗櫥項係愛用正拿落來
頭擺耕山園个人會種兜棉拈棉花來打被骨
毋好煮恁多屋家正兩個人食毋去倒撇當打爽
阿爹講趁佢頭腦還清楚身下个財產先處分較贏
媽祖生該日已多外國人入莊隨俗跈人拜喏求平安
這下係工業社會一般人家半晝上下大半無人在
阿叔完全無驚佢該兜凶狌狌个鱸鰻頭同厥等理論
佢牙暴暴講話會漏風成半下連嘴都合毋密
聽講你當曉泅身請問你有幾輒去游泳池練習
逐個鄉鎮討親个禮俗無共樣難怪人講一莊一俗
滷鹹菜个時節用扁扁平平圓圓个石牯矺核較堵好
阿宏這死無變个後生到今都恁懶尸毋會長進
隕石係對外太空跌落地球个固體碎片罕得看著
有个動物堵著危險該下會用詐死个步數來閃避
這領褲个布料仰脣恁㜮洗無幾多擺斯勼水咧
婦人家做月愛食雞酒因為使得較遽回復元氣
吾屋家个人客間閒閒你來歇兩暗晡乜無問題
厥滿子拗蠻慶舊年考著律師今年又考著司法官
落雨過後去外背尞輒輒會舞去滿哪都係泥漿
燒燒个打馬膠愛用石輪輾過大路正毋會礫礫矻矻
阿明這擺考試打頭名佢斯沙鼻轟天滿哪同人講
雖然講還吂過門毋過阿美對佢將來个家官家娘當有孝
食忒遽分卵黃哽著敨氣毋出差一屑斯哽死
該個禽獸畜生專門做拐搶人个事情死撇乜係堪該
落恁大雨毋好去河壩脣搞分水打走斯無結煞
佢走相逐分人撞著跌倒膝頭溜皮好得人無仰脣
跋玉山進前愛先準備好勢正毋會跋都忒食力
有能力个人毋使麼个偎凴乜撐得出自家个一片天
佢當想做阿爹心臼還吂得時降子雞子斯先畜緊來咧
佢車駛忒遽轉斡个時節嗄貶車該載人無仰脣
今晡日做都當𤸁天光日放尞使得放勢睡
耕圃園草愛先剷淨地愛先剷平正使得種瓜豆
頭前有賣雜細个店你使得在該買愛用个東西
佢昨晡去街路買轉來一隻茶炙準備拿來烳茶食
阿爸聽講老弟考著理想个學校開容笑面暢都耐毋得
見擺上音樂課阿偉斯坐在角角怕係驚先生點佢唱歌
當多蚊在若胠罅下飛啊飛愛叼你還毋遽遽走
喊你兩兄弟去撿揫斯在該𢱤來𢱤去還慘哦
舊曆正月初九天公生阿姆會準備素果敬天公
今年公司賺已成錢做尾牙該下人人都有紅包拿
學麼个都愛用心看抓捉著孔竅來斯毋會難咧
大家人為著厥事情傱上傱落佢嗄在該山歌溜天
天時若係毋罅寒生在平地个楓樹葉斯毋會變紅
厥等兄弟細漢時長在相打泌背無想著大咧嗄親暱暱
這下獅子會个頭大體係用選个毋係比錢多斯使得
佢昨晡日打拳毋堵好搵著怕幾下日使毋得去咧
你整理个資料大家看無同大家說明一下好無
阿爸這駁人無已好吾等兄弟姊妹輪緊來照顧
佢係一個生理腳無幾多年公司斯開幾下間
同豬油呵燒來攪飯味瑞當好使得連食三碗
無錢毋會作怪有錢顛倒還較死嗄變鬼變怪
田項泥濫濫若係漯落去無人拉起來斯麻煩咧
佢新討个心臼當精俐手腳遽想事情又周到
上禮拜同你借个書還吂看撇加兩日添正還你好無
大人無在屋家細人斯變鬼變怪搞都貶轉來
自家有閒毋做還想愛𠊎同你做便便枕頭墊較高兜
講著成績老弟同頭名全全比毋得比該尾名斯較得
若眠床項長袖短襖重重疊疊敢看得有閒愛整理一下
該個流漂子同厥爸討錢討毋著斯愛對人生死咧
阿玲玩具搞撇無收揫害厥姆躪著跌去四腳惹天
地理先生講吾屋家个祖塔風水已好會出鰲人
講著食大家斯尖緊來講著算數大家斯閃俐俐
想愛食擂茶愛先同材料放落擂盆用樹棍去擂綿
阿奶當好尋阿爹來和山歌兩儕見擺唱都當鬥搭
做壞事會受著法律个制裁嚴重个時節可能愛坐囹
有兜火力發電係燒石炭个所以會造成空氣污染
佢身體弱擐細人毋核落胎幾下擺實在衰過
這件事情恁大愛大家參詳毋好自家大主大意
香菇浸好水泌燥來等下切切嚟來𤐙香料
詐騙集團已會撓人大家定著愛提高警覺莫分厥等拐走
阿欽叔已會算無論大小事情佢都會先扚算盤看算得和無
地理先生講厥屋家後背山龍脈當靚下次擺子孫會出鰲人
客人當省儉長在聽人講有薑莫刨皮愛想無薑時
人不可貌相看佢戇面戇面麼人知佢係一間大公司个董事長
屋家歸十個人食米已傷重挨一百斤穀無十日米缸斯斷粒米
阿新正經係歪東西滿哪燒吾壞話若分𠊎堵著愛捉來推
做頭家儕逐日愛受氣𠊎看歸去來去做承勞領月給好咧
仰脣會有恁苛人个頭家臨時喊人加班連飯包都毋盼得買
阿珍幾下擺都考毋著機車个執照過後佢也無想愛買機車咧
佢在學校輒輒撩人所以無麼个朋友
佢當枵一碗糜兩下半斯食淨淨咧
這站有打折來去看有麼个好買
阿姊今晡日落南部隔日斯會轉來
厥後哀對子女通棚恁惜無分前後
阿豪頭擺戴伙房屋這下斯無咧
佢見食飽斯過家尞都毋知好轉
阿伯為著身體健康決定無愛㗘菸咧
吾掃把放這項麼人同𠊎擎走咧
這做下分你拿轉去毋使恁細義
這細人無規矩無教訓一下使毋得
這東西大概有半噸重無人扐得贏
該件事𠊎自家會處理毋使你煩愁
這頭路穩定穩定仰脣愛辭撇呢
恁細斯近視戴目鏡驚怕會緊來緊深
梅花毋驚霜雪寒風中照常開花
佢毋單淨罵人忒等甚至還動手打人
看著擐大肚个人愛讓位分佢坐
整車愛五十萬這下愛仰脣賠人
屋愛起來好斯愛使錢喊人設計
糖尿病係無控制好腰乜會出問題
仰會恁糊塗今晡愛補課嗄來睡過頭
飲食無正常早慢身體會出問題
經過千辛萬苦佢總算考著法官咧
天時變化恁大暗晡頭溫度加已低咧
這站皮膚燥過癢去分先生看下較好
厥電話號碼幾多號念分𠊎抄一下
種樹愛等到生根咧正算種有生
準講走無路去乜使毋得去偷去搶
這講法𠊎毋識聽過麼人同你講个
朝脣緊拚拚飯包嗄毋記得帶著
佢逐擺恁熱心个施捨實在已感心
車撞壞使得買過該載人無著傷
誰人背後無人說哪個人前不說人
恁久無落雨河壩水位降低已多
頭擺人用盆頭煮飯這下人用電鑊
吾等兄弟感情當好從來毋識吵過
自家愛注意若無跌倒斯無結無煞
坐捷運排列係現代公民該有个水準
好恬恬分人罵心肝肚試著當委屈
因為電火吂開所以間項烏疏疏
放尞日去打一屑零工加減賺兜所費
厥爸留分佢个財產罅佢食一生人
水恁燒敨兜冷水落去正使得洗身
中風个人食飯愛人飼該斯無奈何
吾蛤蟆胲無細義去撞著疾都會死
這站係工廠無閒時節想請假當難
佢為著研究客家文化收集當多文獻
阿奶逐朝脣都會去鄰舍屋家坐尞
這細人番綻又毋聽人講當難管教
厥兩公姐退休過後歸日遶山花還樂線哦
聽講該隻船堵著風搓沉落去死真多人哦
該棟屋已久無人戴咧牆頭牆角都係蝲䗁絲
為著有好收成愛落肥料果子正會打來靚
會有幾多人來𠊎乜算毋著毋罅坐正講
人同禽獸無共款个所在斯係人有文明
臺灣三百一十九個鄉鎮各各都有厥特色
有事情用講个斯好莫恁泥動手動腳歪看相
片豬肉定著愛用較薄个刀來撩肉片正會薄
佢像三歲子个樣略略無順佢斯起雷追
佢分同學用球擲著鼻龍峎出當多鼻血
做事愛像走馬拉松順順來做毋使急
豆油盎嘴愛向往上豆油正毋會孔出來
十外年無看著這下路項堵著做下認毋出
有人講搭信會加話因致盡好係自家聯絡
愛取消約會愛早兜講若無會害人白行一轉
臺北火車頭歸日上上下下个人毋知有幾多
這東西銷路闊係因致價數公當又好用
佢做人承勞逐日準時上下班頭路輕鬆
這崎當嶇騎鐵馬毋好直接溜落來當危險
多學一種語言毋會㜮另次擺總會用得著
阿明自細斯真知人我所以阿奶惜佢入心
草結先窿入去等火較猛兜竹笐正窿入去
斷一個朋友一下半下交一個朋友千難萬難
上站還有看著阿松伯仰脣好恬恬斯過身咧
朝脣當寒一忍床嗄無赴著車枋咧
生理買賣總愛雙方心甘意願正做得成
阿奶腳毋方便還恁好做正經係閒毋得
這種肺炎當會遰世界各地當多人著病
阿山哥實在還煞猛做到斷烏還吂轉夜
這草當會綻種落去幾日斯綻都滿哪都係
佢恁久較福相笑啊去雙下𪘒斯看現現
阿叔婆這站人毋素絲當少出來過家尞
入門若看著一張臭屎面會虐削都企坐毋核
抹草芙蓉香茅這兜植物做下使得避邪
𠊎算來算去還係這張保險單个條件盡好
看釣魚个老阿伯跍歸半日咧吂有魚著釣
這款手路也敢在該展風神實在毋知見笑
同佢講無兩句話佢斡頭斯走毋知在譴麼个
學校開學屋家無細人个聲恬芍芍已毋慣
毋好一日到暗掌核電視目珠會看壞撇
這係老症頭咧食藥斯使得無麼个相干
頭那疾藥食落去睡一覺目這下有較爭咧
無愛食斯莫食該毋成還愛𠊎鬥當佢食
學校放轉有兜同學會拿銅笐張水去灌土狗
衫褲洗好拿去脫水機攪攪嚟晾較遽燥
過河壩水褲腳愛攝起來正毋會浸濕
阿姊天光日愛去旅行當在厥間房款包袱
阿梅好跋山成半擺也會招朋友共下去露營
頭擺山肚有當多人分魍神牽去个傳說
做人愛擔輸贏係講應承人使毋得漏氣
後生人面皮恁賁好手好腳還敢同人討錢
這細人分大人縱壞咧動啊著斯蹬腳搵地泥
阿明係單丁子為著愛傳代已早斯結婚咧
虧得有你𢯭手無這事做到暗還做毋撇
阿奶跌倒戴院舅公專工帶果子來看佢
做麼个事情都愛愐頭愐尾觀前顧後正妥當
老弟係百籃肚毋會擇食因致食去肥律律
頭擺莊項有三間碾米所這下伸著一間忒等
事頭都做毋俐咧你還來鬧正經摝死人
今年愛上大牌尋無好日將就先吊香籃
上早𠊎正同你講啊撇你又毋記得咧
講著食斯興嘟嘟講著做斯懶𧊅𧊅
屎當出褲帶打死結敨都毋得開當緊張
細人起豬嫲癲目吊吊愛遽遽送去醫院
人講分山狗太咬著愛雷公響正會放撇
做都會死還分人嫌都臭屎實在毋值
這杯西瓜汁全無敨水難怪食起來恁醹
你煮个菜齋齋無半點油氣仰脣傍飯得落
厥氣力真大使得搬得贏一大籃高麗菜
佢考一百分先生當下嘖嘖滾安腦佢恁慶
茶袋肚个茶青頓拶來還使得張加兜入去
正三十歲面斯皺皮皺皮看起來加已老
這菜頭忒過潦正挷煮湯食著老老布布咧
聽著撩菜聲斯知食夜个時間會到哩喲
大家分佢騙去譴呰呰佢自家嗄恬恬偷暢
阿奶食早齋逐朝脣愛煮齋菜
今年肖豬个犯太歲愛記得去安太歲哦
這老車輒輒駛到半路斯恬撇已無結煞
阿明哥个倈生來高溜高溜看起來已斯文
搭瓜棚絞鉛線愛絞緪來正毋會分風掀撇
你逐擺做下講話無準算難怪會博人惱
厥姆頭勾勾望佢轉來𢯭手屋家个事業
吾等恁多兄弟姊妹做下係爺哀个心頭肉
撚牙膏毋好像撚拳頭嫲樣恁大力會撚爆撇
竹篙毋好打直凴壁放打平放正毋會橫落來
佢可能係過敏體質動啊著斯哈啾噴天
頭擺个細人若係毋聽話世大人斯擎竹修捋
阿姆同阿姑已有講親暱暱像姊妹个樣
今晡日事頭正做到半爛燦忒等天光日繼續做撇佢
平常無來往你這站恁輒來尋佢定著無好空
阿姊人瘦肢骨又竳線新娘衫一著靚都耐毋得
該個細人無著衫肚出出在恁多蟲个樹下搞毋知驚
佢兩儕自細斯係當好个朋友大漢了後厥等也結同年
細人个學費幾下萬銀嗄分人偷走這擺死皺咧
佢中風過後右手毋會載力連飯碗都兜毋起來
老弟暑假作業有閒毋寫等到愛開學正在該拚事
單身哥阿煥伯過身莊民拈錢同佢𢯭手做歪事
毋好煮恁多屋家正兩個人食毋去倒撇當打爽
喊你兩兄弟去撿揫斯在該𢱤來𢱤去還慘哦
平平共樣都係共爺哀降个兩兄弟性體爭恁多
阿松出國去尞轉來輒輒將佢買个東西滿哪去展寶
在莊下若係堵著有糾紛个事情村長斯會做公親
該個人毋知係無好食抑係仰脣正會瘦去像支竹篙樣
阿玲玩具搞撇無收揫害厥姆躪著跌去四腳惹天
頭擺个細人有耳無嘴這下个細人吵耳吵鼻
逐個鄉鎮討親个禮俗無共樣難怪人講一莊一俗
佢真會𢱤講去講轉斯係毋去參加演講比賽
𠊎親眼看著你偷拿人个錢遽遽承認莫在該詐癲
這細人已畏事見看著人客來斯走入間肚囥起來
上屋个兩公姐恁久已會冤家大家喊叔婆去勸話厥等
市場項有人賣煮熟个羊角細人看去緊吞口涎水
佢當好展見人斯拿手錶出來展驚人毋知个樣
手機功能已多現子時老嫩大細儕儕都離毋開佢咧
這半年來做天旱這冬个穀做下冇冇耕田人實在辛苦
八月半吾等會湊上鄰下舍共下焙肉當鬧熱
仰脣恁毋知死早都喊你做結果你到今還吂做
滷鹹菜个時節用扁扁平平圓圓个石牯矺核較堵好
佢在頭前山窩該項起一間別莊等來去同佢遶遶嚟
爺哀个愛心總係減飯分子女驚厥等無食飽
生牙包係若牙齒出問題咧愛遽遽去分牙科先生檢查
貌頭承包工程若係靠送紅包得標係犯罪个行為
一半擺無相干若係長在恁泥該斯使毋得哦
地理先生講吾屋家个祖塔風水已好會出鰲人
限勢灶下斯恁細你兩姊妹還入來鬥鬧熱做麼个
阿爸按算在下個月請人客來同阿爹做大生日
掌牛哥牽牛上山食草會有紅紅个刺波好摘來食
佢噼腦筋過後無法度停動歸日睡在眠床項愛人飼飯
這粒石頭一片翹翹踏上去愛較細義兜莫跌倒
阿財叔偎大路該搭柑園柑打當結又紅又大粒當餳人
你愛用六百萬買佢這間屋算毋和啦省起來較贏
厥爸放尞帶緊歸屋人共下出國遶尞大家都暢壞咧
這領衫个色看起來無新無舊你仰脣會中意呢
吾倈生來高長大漢毋過連八十斤个擔頭都㧡毋贏
這下五六十歲以上个客人大體有揤覆菜个童年回憶
佢身體弱擐細人毋核落胎幾下擺實在衰過
該代書生理當好去地政事務所斯像行灶下个樣
這係已平常个東西吾屋家一千擔毋係你正有
若係教學生捻菜包來解說客家文化效果當好哦
這擺五月堵好堵著天狗食日歸家屋人使得共下來賞
這垤布當嗍水正放落去斯同歸桌个水嗍去燥燥
吾姆个記才特別好七十年前个事還記都清清楚楚
熱天時虻歸陣緊飛騎車該下目珠打著當疾
百貨起價單淨薪水無起食月給个人嗃嗃滾
香菇浸好水泌燥來等下切切嚟來𤐙香料
食晝過後吂有一刻時還飽脹飽脹麼个都毋想食
日頭恁烈頭那若係𠖄核大手巾斯較毋驚晒咧
該個流漂子同厥爸討錢討毋著斯愛對人生死咧
見擺上音樂課阿偉斯坐在角角怕係驚先生點佢唱歌
佢做業務滿哪尋客戶因致逐日著去𪁎頭𪁎頭
厥奶過身了後佢歸個人反型歸日面逼逼全無笑面
該兩子叔感情已好逐日都像聖筊片樣黏做一副
做壞事會受著法律个制裁嚴重个時節可能愛坐囹
今年公司賺已成錢做尾牙該下人人都有紅包拿
店員一隻手擂擂茶一隻手擂目珠已無衛生
這箱蓮霧靠著咧該載無綿撇阿姆講愛先洗來食
該個細人伏在厥姆个心肝前睡目睡去吹包
烏陰天晾个衫褲半燥溼等好天正來晒過好咧
阿哥參加馬拉松比賽走到半爛燦腳勼筋所以打盡尾
麼人喊你恁假會這下同洗衫機搣壞撇你敢毋使負責
頭下碼大家都看佢無半撇背尾正知佢係大腳肖
做賊分警察捉著愛坐囹牽頭帶腦該個罪較重
寒天來咧阿奶个腳膝頭又會咻咻咻咻疾都睡毋得
佢無瘸手跛腳也毋會目瞨耳聾應該毋會尋毋著頭路
阿爹敨氣毋順阿爸遽遽載佢去醫院分先生看
下班个時節堵著喊頭斗雨一下歸身涿都潦潦
這擺个合作八字吂有一撇還愛過談正會知有成無
你係掌門狗咩做麼有法度歸日在屋家毋出去
你若還在讀書收著調兵个通知單斯愛去辦延期徵召
佢前兩日正去夜市食牛排這下願頭又來過煎兩垤牛排來食
阿豐叔會五十歲咧正降著一個滿子佢暢去滿哪都去同人講
你恁泥做係有一屑失面子个事情毋過比失人禮又較得兜
放尞日毋好透日看電視搞手機愛出去運動行行嚟
頭擺客家莊收冬過後逐個莊頭都會輪緊請戲班來打採茶
阿爸用幾支ㄚ叉同布篷撐緊兩下半斯搭好一個簡單个寮咧
隔壁阿伯食酒醉騎車無注意種落去圳溝肚聽人講當嚴重
這個老伯姆當有計會用禾稈來做茶壽連外國人都當安腦佢
疫情期間為著促進消費使得拿一千箍去兌換三千箍振興券
阿宗當慶一下講海陸一下講四縣係𠊎哦斯拗毋轉哦
記者等下愛來採訪你準備一下
頭家盡中意做事有頭有尾个承勞
該人盡歪底愛佢變好無恁該喢
阿爸㘝錢想愛買菸分阿姆發現
半夜毋睡目在該矻矻搉搉做麼个
買一個等路送佢分佢歡喜一下
烏烏結𤊶个鑊頭分𠊎鑪去金金
吾掃把放這項麼人同𠊎擎走咧
歸日在屋家看電視毋當出去行行嚟
佢當無責任輒輒同事𢱤分別人做
佢長在無食朝所以上班無精神
落過雨屋面前个圳溝水洋洋洋洋
這個月輪著𠊎值班會當無閒
若聲愛降低兜無會吵著人睡目
這水當淺正到腳膝頭恁深忒等
粄挾起來係會牽絲斯係壞撇咧
莊肚這板橋係當多人出錢出力造个
天光𠊎有事無法度親身過去
下個月个會議𠊎無法度參加
該個人當油條做事長在無下無落
對山頭看過去係一大片个樹林
上擺跌倒傷著个位還略略會疾
這做下分你拿轉去毋使恁細義
同正開个花恁泥拗拗撇實在還孤盲
凳个榫頭愛鬥緪來正毋會搖搖
厥圍身裙久無洗咧看起來當屙糟
佢做事情當負責難怪頭家恁信用佢
還吂行到豬寮斯鼻著臭屎轟天
阿原哥討心臼大家鬥陣來去分佢請
昨暗晡發夢考著一百分還暢哦
伙房大叔伯姊妹都無辦法識透
這下醫學恁發達定著無問題啦
外背賣个飯糰大體都有包肉脯
佢係發性起來麼人个話都毋聽
佢講都十分激動好恬恬斯昏撇咧
厥姊正結婚喊姊丈還喊毋慣嘴
厥姊正結婚喊姊丈還喊毋慣嘴
事情過撇斯好毋好尋人報冤仇
厥兩子爺做下瘦夾夾生來已相像
準講日過來苦乜毋會分你餓著
若聲愛降低兜無會吵著人睡目
布久無用愛先撥淨來正用得
湯正好忒等等較冷兜正好舀來食
種樹愛等到生根咧正算種有生
看著擐大肚个人愛讓位分佢坐
這公司早期緊了錢背尾正有賺錢
阿哥一聽著搞水斯好擳擳逐緊愛去
愛去雜貨店對這行往上斯會到咧
運動過後圓身有出汗愛遽遽捽燥來
先生个書寫好咧按算明年愛出版
這垤砧枋係切菜个另外一垤係切肉个
對山頂透一管水落來愛食愛洗湯都使得
做生理定價愛公道毋好濫糝打壞行情
高麗菜大出這下落大價一粒賣無十個銀
阿明係單丁子自細斯分人惜都像命袋
佢可能係過敏體質動啊著斯哈啾噴天
學校畢業四十年毋識相堵頭正經久見
天時恁熱食米篩目加兜冰矻還較湛
阿叔在藤凳項坐核啄痀啄痀十分愛睡个樣
佢在公司擔任行政主管逐日都當無閒
聽著撩菜聲斯知食夜个時間會到哩喲
外阿婆做八十一阿爸打條䯋鍊送分佢
這一駁酒釀當便宜米酒頭乜落價咧
操場今晡日鬧熱濟借原來係借人辦運動會
講个人講去口涎波潑聽个人聽都嘴開開
離開屋家幾下日無看著親人斯會心焦
這下刻印用機器較多手工刻个較少咧
吾屋家人過年行春大勢會去廟項點香起福
毋好對爺哀恁惡細人看著斯會有樣跈樣
這擺貌頭請工有包食包著所以已多人肯做
棉質个衫褲洗過若係無熨斯變都皺皺
佢怕歸禮拜無洗頭那敢頭那當臭油垢
臺灣三百一十九個鄉鎮各各都有厥特色
若性體愛改毋好動啊著斯同人打逆面
做事愛像走馬拉松順順來做毋使急
佢考一百分先生當下嘖嘖滾安腦佢恁慶
老弟對眠床跋䟘來斯在梯碫項跋上跋落
恁久無看著你吾等大家人都真想你呢
厥田在該路尾你大約行五分鐘斯會到
莫麼个都望細人自家身體顧好來較贏
佢前一站火氣大緊爛嘴到今還吂好
同爺哀共下戴老人家燒燒冷冷較顧得著
這款手路也敢在該展風神實在毋知見笑
你食飽忒閒係無做麼个去做插事牯呢
細嬰兒雖然有多少臭乳臊毋過已得人惜
泅水愛先學汨水汨水毋好勢斯會食著水
降个大細若係煞猛增志斯係屋家个福氣
朝脣當寒一忍床嗄無赴著車枋咧
佢分人頓著嗄內傷遽遽去分先生看
像今晡這種半寒熱个天時做田事盡好
佢生來矮頓矮頓遠遠𠊎斯認得出來
生理買賣總愛雙方心甘意願正做得成
佢辦事已工夫麼个事情都裝都好勢好勢
今晡日虧得你赴毋掣害大家無赴著火車
仰脣恁耐食一碗飯食兩點鐘咧還在該食
正擎包米忒等斯緊敨大氣飼料雞樣
莫搞火係引起火燒屋事情斯大條哩喲
共件事情你做麼个愛講恁多擺算來罅擺吂
狗嫲蛇肥肥金金看䟘來比山狗太較得人驚
這細人分大人縱壞咧動啊著斯蹬腳搵地泥
食飽夜阿爸總係會同阿姆共下去散步
厥倈交女朋友十外年到今還吂討入門
虧得有你𢯭手無這事做到暗還做毋撇
阿姆目勾勾等阿哥轉歸夜做下毋敢睡
讀書愛趕後生若無記才會越來越退步
滿姑生來已有人緣連厥叔姆都恁惜佢
這條錢毋好拿去使愛用來繳細人讀書
見相堵頭佢斯會同人頷頭當有禮貌
逐擺佢愛剁雞盤个時節會先用刀石挼菜刀
大家分佢騙去譴呰呰佢自家嗄恬恬偷暢
恁熱个天先在樹下敨涼一下正行好無
老弟係百籃肚毋會擇食因致食去肥律律
行山路愛較細義兜若跌落山壢斯死皺咧
該條巷路項有一搭地泥好恬恬漯一個大窟
緊吹冷氣緊擎葵扇來撥涼試著加已涼咧
衫褲洗好拿去脫水機攪攪嚟晾較遽燥
該個後生人講佢毋得一下斯面𢳆面竵
𠊎這生人無虧欠麼人所以心安理得
齋菜張好該蓋愛合轉去正毋會壞撇
若個性恁孤老合人毋得難怪愛輒輒換頭路
這係老症頭咧食藥斯使得無麼个相干
用細心細意个態度做事情較毋會有爭差
這下電線埋在地泥下路項已少電火楯咧
阿明係單丁子為著愛傳代已早斯結婚咧
佢瘦夾夾手脛恁幼一撚斯會斷撇个樣
阿爸用耕田機犁田𠊎用钁頭改田角
這下个學生對讀小學起勢都愛學英文
加幾日上頭會來查核若資料準備好勢吂
阿姆這下在灶下當無閒你莫在這徑手徑腳
屎當出褲帶打死結敨都毋得開當緊張
若到初一十五佢斯會去齋堂誦經祈福
客人在正月半過後斯使得開始掛紙咧
一個國家个經濟建設盡驚官商勾結作弊
阿叔婆這站人毋素絲當少出來過家尞
厥兩人个衝突在里長个排解下解決咧
割草个時節愛細義兜正毋會分禾鐮割著
校園項有一垤草坪係學生搞尞个所在
三步腳都毋出門外背有麼个事你乜毋知
有專家講壓力係人著著癌症个原因之一
逐年三四月吾簷脣下斯會有燕來做竇
落雨天滿哪係壢膏糜行路毋得
你放忒高咧𠊎連摸都摸毋著
看著路脣个禾青溜溜心肝活活開
阿原哥討心臼大家鬥陣來去分佢請
恁無堵好阿良厥歸家人出國去尞咧
你莫恁會編無影無跡講去有手有腳
衫褲分油漆膏著驚怕洗毋淨咧
水竇已多湖蜞會巴人个腳囊肚食血
好得有赴著這枋車無斯會慢到咧
佢當會講古逐儕都聽都耳角角
佢舊年退休咧這下在屋家弄孫
細嬰兒鼻著阿姆个乳臊嘴斯緊擘咧
去跋山行山路愛細義毋好橫落去
愛去雜貨店對這行往上斯會到咧
包萋萋毋食放到生菇實在還打爽
抽血个時節護理師會喊你揢拳頭嫲
車票愛袋好毋見撇斯麻煩哩喲
面衫愛著好來人看起來正會有精神
佢考一到斯拿著駕照暢都耐毋得
這鐵馬恁高等你較大正使得騎
阿哥下個月已像愛出國怕毋會轉來
頭下還看佢在這一斡頭斯無看著人
歸日打電腦个人盡會飯匙骨痠疾
聽人講腎家毋砸个人較會腰骨痠軟
壞咧白衫著著豆油洗毋淨咧
做麼个火氣恁大麼人惹著你係無
這盤菜仰脣煮去恁死鹹落嘴都毋得
佢做虧心事難怪這幾日食睡毋得
疫情期間傳統个藥店無賣嘴揞
為著環保這下已多人既經無燒金咧
厥兩儕當相像連同學都分毋出來
若个條件恁好仰會到今還尋無對象
哪隻發脹狗專門在吾門口屙屎
厥个公司包山包海麼个頭路都做
棚頂囥當多阿舅頭擺做細人時个玩具
子女出外食頭路屋家正伸兩老做伴
十點正開會你吂得時斯去做麼个
佢做生理失敗咧目𥍉𥍉已衰過
隔壁个阿明頭大家都講佢當狡怪
若這空口毋好打著水無斯會發紅
痛風擎起來抽筋縮脈疾去佇毋著
敗勢𠊎看毋著咧你寫个正著
這支刀嫲鈍鈍剁樵毋斷有罅歪使
用油烰个田豆酥合香已多人好食
係佢好食个東西黏時斯無撇咧
坐高鐵對臺北到臺中成點鐘斯到咧
阿雄坐在吾面頭前阿美坐在吾後背
阿爸請媒人婆去阿碌伯屋家講親
雨毛越來越粗頭那毛都涿去溼溼
草坪青溜溜對中有一頭樹當打眼
後生人頭下碼尋頭路毋好三揀四揀
狗食東西个時節猴呷呷別儕一來斯咬佢
頭擺个細人若係毋聽話世大人斯擎竹修捋
做生理愛秤頭足人客正會輒輒來交關
𫣆兩儕都老姊老嫂咧還分若个吾个做麼个
這一駁酒釀當便宜米酒頭乜落價咧
阿明做事一還一二還二毋會濫糝來
逐日看著佢都面臭臭當像少著厥錢个樣
桌擺毋著向咧有拖箱該片愛向轉來正著
這個問題等你同屋家人參詳了後正來決定
厥兩公姐退休過後歸日遶山花還樂線哦
厥兩儕人係共娘胞胎難怪面貌恁相像
該個新社區个樓屋起都連峨接棟當鬧熱
這間店賣个東西便宜值食所以生理當好
老妹數學考一百分歡喜去嘴都合毋密
片豬肉定著愛用較薄个刀來撩肉片正會薄
走幾下到學校同你送課本正經搣衰人
選某人做村長講斯恁泥講佢敢有才調
打發粄碗粄會用著秥米軟硬正較堵好
掌店个人頭磬磬搞手機連人客入門都毋知
佢食酒醉咧講話顛顛倒倒聽都毋識
若這坵田總下係肥泥怪得收成會恁好
人同禽獸無共款个所在斯係人有文明
佢係這個活動个大腳肖無佢斯麻煩咧
高麗菜大出這下落大價一粒賣無十個銀
屋家玩具一千擔分佢成半個搞會仰脣
用熨斗熨衫褲愛細義毋好同衫褲熨爛空
肥湯炆筍乾抑係拿來炆湯通體當好食
一陣風吹來油桐花斯嗒嗒跌當像落雪
毋好恁拚命个做哦若身體斯會堪毋得
做人愛擔輸贏係講應承人使毋得漏氣
阿文跌倒手腳毋單淨鑪溜皮還緊出血
這細人當蠻皮一𥍉目佢斯瀉去大路項咧
阿姆屙痢肚麼个都食毋得單淨食糜忒等
老妹求求乞乞拜託阿姆分佢畜㸐毛蟲
這幾日个天時無正常溫度高又過起燒風
你兩儕歸日共下䠙上䠙落到底做麼个頭路
對臺北落南去高雄坐高鐵點外鐘久斯到位
店項个東西賣撇咧先去隔壁撥貨過來賣
吾屋家人過年行春大勢會去廟項點香起福
阿哥做兵个時節識在金門戴過一站時間
像今晡這種半寒熱个天時做田事盡好
阿叔婆這站人毋素絲當少出來過家尞
無愛食斯莫食該毋成還愛𠊎鬥當佢食
厥屋家大人煮飯細人撿碗筷當和樂
入門若看著一張臭屎面會虐削都企坐毋核
有人講搭信會加話因致盡好係自家聯絡
阿如當驚狗遠遠看啊著斯走都尾瀉屎
阿奶跌倒戴院舅公專工帶果子來看佢
聽著撩菜聲斯知食夜个時間會到哩喲
這下刻印用機器較多手工刻个較少咧
阿舅種个檨逐粒都成斤重又甜又多汁
細人一學會騎鐵馬斯好擳擳密密愛去騎
佢做人承勞逐日準時上下班頭路輕鬆
愛考試咧課本做下合緊放入書包肚
離開屋家幾下日無看著親人斯會心焦
阿明哥个倈生來高溜高溜看起來已斯文
先生講佢生來恁幼秀可惜寫字恁潦草
聽講該隻船堵著風搓沉落去死真多人哦
頭家喊阿敏姊做个事佢樣樣都做來當湛
食頭路除了賺錢以外乜使得交朋結友
共件事情你做麼个愛講恁多擺算來罅擺吂
今晡日个日頭已烈又無半屑風試著翕翕
大家食啊飽阿姆斯去準備食料嘍狗來食
無腦屎係無恁簡單个事你到今還看毋真
阿姆同阿姑已有講親暱暱像姊妹个樣
𠊎逐個月个所費無已多這兜錢罅用咧
肉氣一下食忒多可能會胃腸消化毋好
厥兩人个衝突在里長个排解下解決咧
斷一個朋友一下半下交一個朋友千難萬難
你負責洗碗阿明落碗公一儕一項盡公平
佢前一站火氣大緊爛嘴到今還吂好
今晡日朋友湊食夜𠊎無在屋家食哦
阿爹講下禮拜愛蒔田大家愛轉來𢯭手
天光日愛出國阿姆斯在該三叮嚀四吩咐
阿華下𪘒个大牙蛀撇噍麼个都毋得
頭擺人會用酸醋點魚鱗痣毋過效果有限
種西瓜个人毋使扚西瓜斯知西瓜熟咧吂
照理講佢練習恁久咧應當真熟絡正著
當晝个飯包放在電鑊肚到今還溫燒溫燒
點心店生理當㜮頭家坐在門口打烏蠅
阿伯正出院身體還弱弱毋好去做粗事
阿奶用醃缸滷个鹹菜食起來甘甘當好食
一半下讓佢無要緊同佢打逆面無較贏
落大雨崩山屙石害車濫著停動毋得
正餐無食專門食該滴滴溚溚个仰會飽
莫搞火係引起火燒屋事情斯大條哩喲
等一下愛洗車你先去牽管𠊎來旱水
事情變到恁泥這下講恁多有麼个搭碓
大箍起來屎胐斗變大驚怕褲會尖毋落咧
春天个時節耕種人一做田白鶴斯會跈在後背來食蟲
這頭路錢雖然無多毋過三餐食頭家算起來也還使得
這品種个番薯食起來硬健硬健烳番薯湯較好食
土石流將該嵙壢个田做下揞撇現下無法度耕種咧
清海嫂聽著妹快會降咧企坐毋核遽遽逐到醫院去
歸個暑假都走去海脣沙埔項搞當然晒都歸身烏金烏金
這擺斯死無命咧皮包毋知跌哪去滿哪都尋無
實在係大戇牯身家都分佢落淨淨咧還毋知好分醒
佢打官司眼時看著還暢暢盡尾會仰脣還吂知
厥兩公姐省死省命繳倈讀書倈走到外國嗄毋轉咧
你輩分較高又送恁大个禮𠊎實在受當毋起
做這乞食頭路一個月賺無幾多錢當難過日
這站無收入佢還肯借錢分𠊎正經罅朋友
見到年初二阿舅做下會照禮俗來帶阿姆轉妹家
跋玉山進前愛先準備好勢正毋會跋都忒食力
有兜事情實在難講穩穩有把握成半下會有意外啊
餳著眾人个澎湖煙架單淨火藥斯毋知愛用撇幾多
紙限勢恁薄又來舞溼怪得輕輕一揰斯穿空咧
兩人冤家各有理由所以單頭話使毋得全信
愛阿華認真讀書佢聽毋入耳等佢尋頭路該下正知死
見擺大家講好个事情佢毋係反心斯係毋承認
這擺五月堵好堵著天狗食日歸家屋人使得共下來賞
𠊎係正入公司个後撐勞瀝頭家个牽成分𠊎機會
無錢毋會作怪有錢顛倒還較死嗄變鬼變怪
厥該間店面頂分人開麵包店自家搬到二樓去戴
這隻狗毋知幾久無食東西看著烏蠅也在該緊呷
參詳事情愛講道理係橫擎擎定著毋會有結果
阿祿伯自從厥倈頭路成功了後去到哪都風神喋喋
頭下碼大家都看佢無半撇背尾正知佢係大腳肖
為著一屑屑田產兄弟相爭泌背打壞感情實在毋值
大家在該揣玻璃係麼人打爛个原來係你打爛个
雨落忒多做大水無半屑雨做天旱實在已難耐
阿乾哥專門做大賣店開幾下間怕賺毋會少錢哩喲
佢用水藍色个油漆粉壁了後歸間屋看起來像新个樣
阿美同阿梅兩儕同年毋過阿美看起來較後生
這批高接梨品質毋好外皮看來靚靚內肚做下酪酪
店員一隻手擂擂茶一隻手擂目珠已無衛生
水庫完工後這所在个耕田人蔭田斯較方便哩喲
今朝脣 食朝个糜較鮮傍醬菜已堵好食
嬰兒當會大个時節半晝半暗都愛食點心正罅
現代牙科毋單淨同人鑲牙補齒還有當多種醫療服務
𠊎今晡日本底當無閒講著分你請𠊎斯挷工過來
開會个資料愛先準備好正毋會臨時極急尋毋得著
細人个學費幾下萬銀嗄分人偷走這擺死皺咧
做人愛光明正大毋好總係愐空愐縫想愛謀人
佢一到斯買幾下雙球鞋頭家拿兩雙襪合分佢
媽祖生該日已多外國人入莊隨俗跈人拜喏求平安
過母親節愛真心實意感恩毋係單淨食雞卵糕斯好
今年公司賺已成錢做尾牙該下人人都有紅包拿
你若係緊逐該細妹毋肯放驚怕會分人罵癲牯哦
無用著个東西記得愛同佢放在壁角正毋會礙著人
滷鹹菜个時節用扁扁平平圓圓个石牯矺核較堵好
這粒石頭一片翹翹踏上去愛較細義兜莫跌倒
佢因致幾下年前發生重大車禍所以變跛腳个
這下同你講你毋聽等𠊎洗好身腳你斯知死咧
這頭樹生蟲正射藥愛圍䟘來毋好分人行偎去
好天好時愛做事斯趕緊毋好歸日在屋肚囥核
鑪牙齒个時節牙齦肉若會流血可能係牙周病哦
頭擺讀書細妹著个裙愛齊膝頭正毋會忒短
阿爸月頭斯領月給阿姆个月給愛到初十正有好領
你毋係真會逐細妹哶仰脣會到這滿還係羅漢腳呢
頭擺㓾豬愛用𠠃豬刀對豬个蛤蟆胲𠠃落去
外背落雨毛晒在禾埕項个衫褲好遽遽去收入來
膨風茶又安做東方美人茶係新竹北埔峨眉个名產
這個細人起性咧兩隻腳緊蹬地泥還走去蹬門又蹬人
臺北捷運个人逐日來來去去斯像泥竇个蟻公出出入入
這件事情恁大愛大家參詳毋好自家大主大意
佢身體弱擐細人毋核落胎幾下擺實在衰過
事情若交代分佢絕對使得從頭到尾落力做到好
這細人已畏事見看著人客來斯走入間肚囥起來
正讀幼稚園斯學人棚目鏡係毋係看電視看忒多
隕石係對外太空跌落地球个固體碎片罕得看著
這擺客語認證考試佢真有把握會通過中高級
看豬砧頭家𠜱豬皮个手路斯知佢賣豬肉既經多年咧
想愛食擂茶愛先同材料放落擂盆用樹棍去擂綿
愛打西北雨進前成半下會玄玄風變都天昏地暗
草坪个草正割啊撇風吹啊來斯鼻得著臭青味
大家尞核好好講兩句佢毋中意聽个話佢斯掣緊走
平平係共竇个雞一隻恁大一隻恁細仰脣差恁多
房頭內个長輩帶緊這恁多代人共下跈拜燒金
阿爸用幾支ㄚ叉同布篷撐緊兩下半斯搭好一個簡單个寮咧
頭擺客家莊收冬過後逐個莊頭都會輪緊請戲班來打採茶
放尞日毋好透日看電視搞手機愛出去運動行行嚟
魚生定著愛經過低溫冷凍抑係其他殺菌處理正會較安全
佢考著醫生牌又討餔娘咧有影係十二月个甘蔗雙頭甜
阿火伯倈妹有七八個孫有十外個使得講係大家人
阿新正經係歪東西滿哪燒吾壞話若分𠊎堵著愛捉來推
看人畜細人已輕鬆試著滿月正做撇毋多知斯愛讀小學咧
這擺金融風暴厥股票基金全部走俐俐無麼个有了著
阿奶講頭擺个婦人家做月像關囹个樣哪有像這下人恁自由
火黏蟲這幾年見到國曆四月中到五月初
係油桐花開个季節
同時又係𫣆等中部火黏蟲大出个時節
苗栗臺中偎山个所在有當多生理人
用日時頭賞桐花
暗晡頭探火黏蟲个活動來廣告
餳來臺灣各地个人客
在這段時間中部地區个觀光景點日日人尖人
也同這兜生理人个錢袋塞淰淰
滿山个油桐花開都白蓬蓬正經係當靚个風景
暗昏了後歸陣个火黏蟲又會帶分人客無共樣个享受
因致恁泥人客看花賞火黏蟲笑咪咪
生理人算錢也算去牙哂哂
火黏蟲對吾等這兜莊下細人來講實在無麼个稀奇
斯像春天開花秋天落葉恁自然
記得𠊎做細人該下
熱天食飽夜阿姆還在灶下撿揫
阿爹阿奶擎核葵扇在禾埕坐涼打嘴鼓
阿哥斯會帶緊𠊎同老弟捉火黏蟲搞
該當時个火黏蟲滿哪都係禾埕項斯看得著
成半下還會飛入屋家肚去在電火下飛來飛去
阿哥个先生識講古分厥等聽
講頭擺有一個細人當想愛讀書
毋過屋家當匱無錢好點燈盞分佢看書
佢斯走去捉當多火黏蟲張在細麻紗布袋肚
用火黏蟲个光來讀書臨尾佢大漢了斯當有成就
阿哥乜想愛捉火黏蟲來做電火
斯湊𠊎同老弟共下去屋背个菜園捉
屋背暗摸胥疏還有真多咭咭嘎嘎个蟲𧊅噭聲
當得人驚𠊎同老弟揪核阿哥个衫尾
驚都毋敢敨大氣一步一步耐到菜園
看著歸菜園做下係𥍉上𥍉下个火黏蟲
比天頂个星還較多還較靚
吾等歡喜都咻咻滾暢都奈毋得
吾等捉著幾下十隻火黏蟲飆轉屋家愛同阿姆展寶
無想著阿姆一下斯喊吾等同火黏蟲放撇
阿哥毋肯𠊎同老弟也毋盼得
想同歸油紙絡个火黏蟲放在間肚
看有影毋使點電火無
阿姆講使毋得捉火黏蟲
遽遽同火黏蟲放撇啦
若無若等暗晡夜睡目斯會拉尿哦
吾等聽著驚拉尿分人笑
斯遽遽走去禾埕同火黏蟲放撇
看核一隻一隻火黏蟲𥍉啊𥍉
對油紙絡肚慢慢飛出來飛對暗暗个圍牆背去
第二日打早吾等三個做下無拉尿
對該擺起勢吾等也毋識過捉火黏蟲來搞咧
這下愐起來實在愛阿腦阿姆个智慧
若無佢騙吾等講捉火黏蟲會拉尿
該當時毋知會分吾這兜損撇幾多火黏蟲咧
阿奶个鎖匙在𠊎做細人个時節
阿奶个褲頭總係結一支黃銅色个鎖匙
逐擺遠遠聽著賣雜細个車來咧
𠊎斯會三步做兩步行趕緊去灶下尋阿奶
阿奶在灶下煮食當無閒
𠊎看著阿奶同草結窿入灶空肚
灶空火真猛鑊頭𤊶𤊶
阿奶面紅紅歸間灶下香馞馞
𠊎同阿奶講阿奶遽遽啦
賣雜細个頭家來咧在大禾埕等哦
大伯姆同四叔婆乜在該買當鬧熱呢
你愛去看無今晡日還有賣阿奶盡好食个滷朳哦
遽遽啦等下頭家斯會走撇咧
阿奶笑咪咪同𠊎講聽著咧
你看若口涎水溚溚跌哩喲毋使恁趕緊
等𠊎同覆菜湯煮好正去拿錢
𠊎跈阿奶一路行到間肚阿奶打開鏡櫥
愛開拖箱个時節斡頭同𠊎講
細人出去外背等阿奶愛拿錢毋好入來間肚看
𠊎會尖在門脣偷看阿奶試著當生趣
𠊎看著阿奶在間肚對褲頭揙出一支黃銅色个鎖匙
卡一聲𠊎知拖箱打開來咧
好空哩喲這下有糖好食咧哪
一𥍉目阿奶手項斯揢有銀角同幾張銀票咧
又聽著卡一聲斯知拖箱又鎖好咧
阿奶同鎖匙結倒轉去褲頭衫腳揪好勢
牽核吾个手共下到大禾埕來尋頭家買雜細
大禾埕鬧借借伯婆畜个細黃狗乜來鬥鬧熱
頭家看著恁多人啁啁滾生理恁好笑都嘴合毋密
阿奶在雜細車裡肚揙來揙去
揙著一雙粉紅色个拖鞋
還有一包糖兩支冰還過阿奶自家好食个滷朳
買著了後兩子阿奶歡歡喜喜
坐在門碫下緊食緊打嘴鼓
𠊎同阿奶講阿奶當好食呢
阿奶笑笑同𠊎講麼个阿奶好食係冰好食啦
遽遽食冰會溶撇咧糖像蜜冰乜透心涼
滷朳鹹甘鹹甘兩子阿奶你一口𠊎一口
試著當幸福當滿足
阿奶个鎖匙搭搭陪𠊎二十寒暑
到這下逐擺在市場看著滷朳
𠊎斯會愐著阿奶該支黃銅色个鎖匙
一支細細个鎖匙結核兩子阿奶个血脈
一支細細个鎖匙串核倆子阿奶个親情
避暑木棉花正開過番婆花續核開去鬧榮榮
天時漸漸熱哩喲這學期个考試總算也考煞咧
原旦因致考來無理想心肝當慍悴
毋過一想著黏時斯係避暑放尞
𠊎斯同考試成績毋記得淨淨咧
暢都硬硬愛飛起來哩喲
因致避暑𠊎斯愛轉莊下外阿公屋家
使得同外阿婆使妮使得拈蛇打𧊅滿園滿哪走咧
𠊎係外阿公外阿婆在莊下渡大个細人
逐暗晡還愛外阿婆揞緊睡
到讀書正分爺哀接來都市戴
逐年七月初兩個老人家斯頭鉤鉤望𠊎轉去
厥等早都將吾个房間拚淨俐
鹹豬肉糟嫲雞也滷便等
鄰舍講吾外阿婆係戇雞嫲孵鴨卵
佢總係笑咪咪應講
不管外孫抑係內孫共樣係吾个寶貝孫啊
外阿公戴个係伙房屋屋脣有一大窟大陂塘
陂塘脣搭一間寮畜鴨
陂塘肚還有阿舅前兩年放个草魚崽
今年怕使得釣草魚咧記得舊年有一擺
落過西北雨个暗晡頭阿舅在廳下看電視
屋家个狗對緊阿舅个交椅下緊吠
貓个圍身也拱高高咕咕滾低聲緊噭
緊恅著係狗同貓在該冤家罵兩句了乜共樣吠無停
佢順勢看往下阿姆哀哦
一尾拗蠻大尾个臭青嫲在交椅下
聽著阿舅大嫲聲喊歸屋家人雜手亂拳喊喊滾
毋知愛仰結煞正好還係外阿公較即靈
挱著壁脣个掃把兩三下斯將蛇哥逐走咧
這下正知恁久來有看著鴨嫲孵卵
嗄無看著鴨子孵出來
單淨聽著半夜鴨嫲呱呱滾个聲
該尾臭青嫲斯係偷卵賊
外阿婆在屋背半山排種幾下蒲綠竹
屋埕前个菜園種兜菜
賣竹筍賣菜賺个係厥私伽錢
𠊎盡好跈佢上街路去市場賣菜
這係𠊎盡思念个客家味
外阿婆會偷偷㘝兜錢分𠊎做所費
𠊎知這係外阿婆个辛苦錢對點菜仁起勢
淋肥捉蟲細心細意照顧斯像對𠊎共樣
熱驚𠊎燒寒怕𠊎冷望𠊎靚望𠊎大
恁多年來這兜零星錢𠊎一個銀都毋盼得使
避暑係𠊎同外阿公外阿婆个期待
開學前个分離逐擺害吾等目珠紅鼻公酸
一年過一年𠊎緊來緊大漢厥等个頭那毛嗄緊來緊白
背囊乜越來越瘟日日還係做到兩頭烏
希望外阿公外阿婆身體砸磳
等𠊎大漢賺錢分厥等做所費
光雞𬠖記得讀二年生該年連續漚雨幾下禮拜
雨落去人硬硬都會生菇咧直直到禮拜三朝脣正斷雨腳
當晝放學還有日頭花對賁賁个烏雲肚箭出來
大家都當歡喜排列行出校門
著緊水靴蠻皮个細倈斯起勢作怪涉水搞
泥漿水射去脣項个細妹同學吱吱滾緊閃緊跳緊走
笑聲咄聲罵聲鬧借借襯核轉好天个天時
大家个心情乜像慢慢散撇个烏雲緊來緊開
𠊎同老弟轉到屋面前个楓樹伯公下
看著一陣細細隻大頭𢫦烏烏个魚
在路脣落雨過後个細水窟肚
泅來泅去當生趣吾等跍緊看看都毋記得好轉
阿奶等無吾等行出禾埕大聲咻
吾等正真毋甘願行轉屋家
吾兩儕趁阿奶去睡當晝偷偷拿空个乳粉罐
走去楓樹伯公下捉魚驚大人知著會罵
將捉著个六尾魚偷偷畜在書桌下
愛去上課同放轉个時節做下會先去看看一下
在屋家寫字該滿同厥等捧出來放桌面陪吾等寫字
第三日打早老弟去看魚了趕緊愛去上課
乳粉罐無放好勢嗄橫撇
等吾等轉到屋家水硬硬會流淨
罐肚淺淺个水伸著一尾魚忒等
另外五尾魚燥死在書桌下咧
吾等心肝當艱苦將五尾魚埋在花園肚个桂花樹下
希望厥等使得鼻著桂花个香味
伸著該隻細魚吾等還較細心細意照顧佢
一禮拜同佢換一到水還分佢食嫩嫩个菜葉
十外日過該尾魚嗄生出兩隻腳
吾等試著魚會生腳當心色
忍毋核偷偷同阿爸講阿爸看了講
該毋係魚係江雞𬠖𧊅个細人
差毋多又過一禮拜江雞𬠖又生前腳出來咧
有四支腳个𧊅𬠖在水肚泅來泅去當風神
學校放暑假咧阿姆同往年共樣
帶吾等轉外阿婆屋家尞一禮拜
吾等心肝肚掛吊書桌下个𧊅𬠖吂曾吂斯緊討愛轉
一轉到屋家老弟隨傱入間肚斯緊噭緊大嫲聲
吾等吂赴擐行李斯走入間肚去看佢做麼个噭
老弟指核空空个乳粉罐同脣項个跳啊跳个𧊅
噭去術噎講吾𧊅𬠖分𧊅食撇咧啦
阿爸聽著緊挲老弟个頭那忍緊笑同老弟講
大戇倈若𧊅𬠖大漢咧變𧊅咧啦
毋係分𧊅食撇莫噭啦
老弟聽著恁泥講正轉笑面
因致童年畜江雞𬠖个經驗
老弟嗄對自然科學當有趣味
這下老弟既經係當受學生歡迎个自然科先生
也輒輒會帶細人滿哪去做研究呢
點點揬揬个搞頭王莊下闊茫茫毋使費心神
滿哪都係花花草草
不管係花抑係草一貼著地自然斯會递到哪生到哪
長在路頭路尾乜會暴出毋知安做麼个名个草出來
斯像黃春明等待一蕊花个名天生天養共樣生都滿地泥
你想愛在該沙埔打極樂該斯無恁該
便所裡背怕有人吂入去愛先開聲
這半斤六十個銀一斤算你一百斯好
正十分鐘無食菸厥菸願又擎起來
敗勢𠊎看毋著咧你寫个正著
起風咧著領外衫無斯會寒著哦
郵局有準備印色分大家用來打印
細人已會拗腰背佢該下愛特別細義
這擺風搓影響當大停電停兩三日
佢硬硬愛恁泥𠊎有麼个法度
吾掃把放這向麼人同𠊎擎走咧
做大水个時節這河壩做下係泥漿水
見擺斯頸偏偏該樣相看著斯得人惱
這做下分你拿轉去毋使恁細義
愛多運動正毋會分人喊做病猴
恁久天旱有兜農民打井抽水蔭田
做麼个事情都共樣好頭好尾正圓滿
佢人無麼个鬆爽所以下晝請假
這坵田係濫个打田愛注意莫漯著
佢走忒遽一下無注意腳嗄踣著
朝脣天時有較涼著加一領裌較堵好
為著屋家大細个食著佢拚命賺錢
若火忒猛咧魚分你煎去臭火𤊶
這爌肉當香淨飯攞味食當扯飯
佢硬硬愛恁泥𠊎有麼个法度
看戲看呆撇咧還會跈核做戲个噭
包袱先張便來毋好到時緊拚拚
阿慶姨正手術出來還殗殗講話無力
佢為著研究客家文化收集當多文獻
綠豆翕核斯會暴芽生出豆芽來
若飯添去忒多碗拿來𠊎減兜去
準講日過來苦乜毋會分你餓著
厥屋家離車頭近近行路毋使五分鐘
佢敢有講老實話大家都當疑狐
佢兩儕已會詏嘴講無兩句話斯冤家
該件事𠊎自家會處理毋使你煩愁
大家無愛聲佢忒等佢嗄陣陣上
去跋山行山路愛細義毋好橫落去
往語講家無唸唸公項項空
佢上課緊偷食糖分先生警告幾下到
跋山該下領隊盡驚有人半路脫陣
熱天搞水愛細義係浸著斯無結煞哦
昨暗晡發夢考著一百分還暢哦
佢係發性起來麼人个話都毋聽
食恁多茶還毋屙尿尿泡會砰撇哦
昨暗晡𠊎同阿姊共下去遶夜市
這禮拜逐日加班感覺頸根硬硬
下個月个會議𠊎無法度參加
聽講有兜好額人生活過來當簡單
佢兩儕鬥股愛開一間便利商店
若係𫣆人食著九十九歲老鋸鋸行路都難哦
年會到咧屋家用毋著个東西總下抨抨撇去
講你一句斯緊堵人麼人愛同你交朋友
屋脣屋角个草愛挷淨來正毋會囥蛇哥
頭擺用灶煮飯該下無歕火火毋會猛
麼人亂傳話外背人講去當歪聽你知無
逐擺佢愛剁雞盤个時節會先用刀石挼菜刀
後生人頭下碼尋頭路毋好三揀四揀
若倈透日透夜讀書考著公務人員乜值啦
有人講搭信會加話因致盡好係自家聯絡
聽講該隻船堵著風搓沉落去死真多人哦
阿伯正出院身體還弱弱毋好做粗事
這女主角雖然講毋係當靚毋過當耐看
這擺火災當多人因為走毋掣分火燒死撇
阿姆目勾勾等阿哥轉歸夜做下毋敢睡
這下人大體坐車出門尞當少遶尞看光景咧
仰脣恁耐食一碗飯食兩點鐘咧還在該食
你愛記得同水道頭撙緪來正毋會緊漏水
這兜奸雄食斯走第一做事斯瀉淨淨
這個電火珠燒撇咧你使得𢯭手換無
當時醫學無恁發達想愛壽年高無恁該
多學一種語言毋會㜮另次擺總會用得著
去發展較落後个國家愛注意安全同衛生
做麼个事情都愛愐頭愐尾觀前顧後正妥當
青色个草坪項看得著開細細蕊黃花个苦蕒
佢嫁到天背恁遠轉一輪外家無恁該唷
做壞事个人逐儕都惱怪得會分人罵短命
煮飯該下洗米个米汁水泌䟘來使得淋花
頭擺人會用酸醋點魚鱗痣毋過效果有限
頭家喊阿敏姊做个事佢樣樣都做來當湛
佢退休了後無事好做逐日單淨過家尞忒等
寫這麼个字像人畫符誥个樣麼人看得識
頭擺山肚有當多人分魍神牽去个傳說
阿爹同假牙放在牙确浸核天光日正拿來用
屋家玩具一千擔分佢成半個搞會仰脣
屎當出褲帶打死結敨都毋得開當緊張
東西食忒拚已會打噎啄還係定定噍較贏
大家食啊飽阿姆斯準備食料嘍狗來食
大箍起來屎胐斗變大驚怕褲會尖毋落咧
駛車行山路歸路彎彎斡斡人坐都暈暈
無愛食斯莫食該毋成還愛𠊎鬥當佢食
種西瓜个人毋使扚西瓜斯知西瓜熟咧吂
降个大細若係煞猛增志斯係屋家个福氣
厥等在巷肚逐來逐去無注意嗄撞著人
有名个夜市生理當好滿哪都係烏麻攢寨
下晝頭正做事个人較少車枋斯放冗咧
阿圳牯當晝偷走去河壩搞水轉來分厥爸拌
出社會了後正較體會著爺哀對子女个愛心
等一下愛洗車你先去牽管𠊎來旱水
生理買賣總愛雙方心甘意願正做得成
你莫挑挑挶著痴呆痴呆麼个都毋知个樣
樹頂个酸柑熟咧歸樹黃淰黃淰累累墜墜
用鑊頭煮飯火若忒猛已會結飯𤊶
坐捷運个時節當多人都會低頭畫手機
阿奶跌倒戴院舅公專工帶果子來看佢
若性體愛改毋好動啊著斯同人打逆面
這條索長纜纜拿來綑這隻大箱還伸已長
阿明哥个倈生來高溜高溜看起來已斯文
菜脯晒都燥水咧愛入著玻璃盎項保存
講个人講去口涎波潑聽个人聽著嘴開開
佢斷粢粑斷著逐粒圓圓勻勻看著加已好食
田肚恁多燥禾稈食菸愛細義毋好遰火燒
轉寒咧加領裌無寒著斯無結無煞
佢長在食酒食都酒醉摸些行路打腳偏
這條錢毋好拿去使愛用來繳細人讀書
人講个捉貓子看貓嫲正經有影
這盆水還汶汶愛先放分佢停腳正來用
草結先窿入去等火較猛兜竹笐正窿入去
吾大嫂一等喜客見看著人佢斯開容笑面
鐘聲一響學生緊拚拚行入教室準備上課
